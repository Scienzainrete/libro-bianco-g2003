---
description: >-
  La sicurezza è un valore individuale e sociale importante, ma raramente lo
  troviamo coniugato con la ricerca scientifica, che in Italia vive da anni in
  una condizione di stagnazione degli investimenti
---

# Libro Gruppo 2003: Ricerca e Sicurezza

## Premessa

Investire in ricerca è una delle strade maestre per far ripartire l’economia e l’innovazione nel Paese. Il diffuso disinteresse verso la ricerca in Italia dura almeno da un decennio. Va ricordato infatti che il nostro Paese stagna da anni intorno a un investimento in ricerca dell’1,2-1,3% sul prodotto interno lordo, in compagnia di Spagna, Paesi balcanici e dell’Est europeo, e ben staccata da Francia, Gran Bretagna e Nord Europa. Siamo quindi lontani sia dalla media del finanziamento UE del 2%, che dalla media dei Paesi OCSE del 2,4%, e a meno della metà del valore minimo del 3% consigliato dalla Commissione Europea per assicurare la crescita e la creazione di un meccanismo virtuoso di indotti positivi. Per non parlare della Germania, che vuole portare il proprio investimento in Ricerca e sviluppo dal 3 al 3,5% del prodotto interno lordo, lanciandosi all’inseguimento di Svizzera, Giappone, Svezia e Austria \(dal 3 al 3,5%\) e di Israele e Corea del sud \(4,5%\).

Non va meglio se consideriamo il numero dei ricercatori italiani rispetto agli altri Paesi, anche limitandoci a quelli più vicini. Con 4,9 ricercatori ogni mille lavoratori, il nostro Paese ne ha poco meno della metà della media dei Paesi dell’OCSE \(8,2\), e meno della Spagna \(6,6\), e ovviamente di Paesi come la Germania \(9\), Gran Bretagna \(9,2\) e Francia \(10\). Coerentemente, siamo gli ultimi in Europa riguardo alla percentuale di laureati tra i giovani fra i 25 e i 34 anni: solo il 26%.

Il Gruppo 2003 per la ricerca scientifica è nato come libera associazione di ricercatori highly cited proprio per fare comprendere ai politici e più in generale a tutta l’opinione pubblica che l’unico modo per rilanciare il Paese è credere nella ricerca, investire in essa, estendere l’istruzione superiore e universitaria. Solo in questo modo si può riavviare il motore inceppato della nostra crescita e del nostro benessere.

Per questo il gruppo propone ormai da tempo di dare priorità a una strategia che porti molto rapidamente l’Italia a investire in Ricerca e sviluppo almeno il 2-2,5% del PIL, creando anche le opportune facilitazioni ai privati per aumentare il loro contributo, in Italia particolarmente basso. Tutti i centri di ricerca italiani devono prima di tutto poter contare su una dotazione adeguata per sviluppare le loro linee di ricerca, che spesso riescono ad essere ancora competitive in ambito internazionale grazie all’impegno quasi volontario dei giovani che ancora credono nel loro lavoro e che, peraltro, vengono pagati circa la metà dei loro colleghi all’estero. È necessario creare un ambiente fertile di innovazione locale \(“ricerca diffusa”\) finanziando non solo i gruppi di eccellenza già consolidati \(che spesso già riescono ad attrarre finanziamenti dalla Commissione Europea\) ma anche i gruppi giovani e promettenti, che non hanno ancora la solidità e l’autorevolezza per poter aspirare a un finanziamento internazionale. Solo così si creerà un ecosistema favorevole all’innovazione e capace di attrarre talenti dall’estero.

Un’altra misura che ci sembra necessaria è creare una Agenzia nazionale della ricerca, che manca solo in Italia, che coordini e rilanci i finanziamenti competitivi ai singoli ricercatori e ai gruppi di ricerca mediante un rigoroso sistema di valutazione gestito dagli scienziati stessi e non dai politici.

È per questo motivo che abbiamo deciso come Gruppo 2003 di scrivere un Libro Bianco per far capire meglio l’importanza della cultura scientifica. Abbiamo scelto il tema della sicurezza che, in tutti i sondaggi, risulta essere la principale preoccupazione dell’opinione pubblica. Questo, nonostante di decennio in decennio tutti i principali parametri del benessere collettivo sembrino migliorare, facendoci vivere in un’epoca relativamente fortunata, dove grazie allo sviluppo tecnologico, ai vaccini e agli altri strumenti della medicina e della sanità pubblica l’umanità ha raddoppiato la speranza di vita alla nascita rispetto alla metà dello scorso secolo, è progredita nel benessere economico e nel welfare, nei tassi di istruzione, nello sviluppo della democrazia e nella crescita culturale, almeno alle nostre latitudini.

Tuttavia sarebbe un errore sottovalutare il bisogno di sicurezza dei cittadini. Nella moderna “società del rischio”, venute meno altre più pressanti preoccupazioni, emerge l’esigenza di maggiori tutele, la vita acquista un valore maggiore che nel passato e, al tramontare di antiche minacce, altre si affacciano: dalla crisi economica e l’approfondirsi di disuguaglianze all’interno delle nazioni e fra di esse, al terrorismo figlio dell’instabilità del quadro internazionale; dai rischi informatici ai danni iatrogeni della medicina; dal dispiegarsi dell’epidemia di sovrappeso e obesità che richiama a modifiche negli stili di vita e a una corretta alimentazione, alla sicurezza dell’ambiente che pone nuovi interrogativi alle nostre società del benessere. Anche la sicurezza fisica, come dimostrano incidenti dovuti ad assembramenti pubblici come la recente tragedia della discoteca di Corinaldo, o il crollo del ponte Morandi a Genova, reclamano la nostra attenzione.

Il Libro Bianco serve quindi a esplorare in che modo la ricerca scientifica possa meglio comprendere queste nuove emergenze e accrescere il livello di sicurezza della popolazione con risposte razionali, frutto non di parole d’ordine, proclami e nemici immaginari, ma di un solido patrimonio di pratiche sperimentali messe a punto proprio in Italia mezzo millennio fa. E possa l’Italia giocare la sua parte nei nuovi entusiasmanti sviluppi dell’intelligenza artificiale, della genomica, della difesa dell’ambiente e del territorio, della nutrizione sostenibile e in tutti gli altri settori della ricerca di base e applicata.

Horizon 2020 è infatti il più grande Programma Quadro di finanziamento in Europa per la ricerca e lo sviluppo che, con una dotazione finanziaria complessiva di circa 80 miliardi di euro, a partire dal 2014 ha già approvato quasi 20 mila progetti, per un valore complessivo di oltre 30 miliardi di euro.

Ricerca e Innovazione sono essenziali in Europa per rispondere alle nuove necessità del contesto internazionale. Tra queste, il tema della sicurezza dei cittadini ha assunto negli ultimi anni una particolare rilevanza. Molte incertezze sono legate all’instabilità dei Paesi vicini e al mutamento delle forme di radicalizzazione, violenza e terrorismo. La ricerca aiuta a identificare le nuove minacce alla sicurezza e a capire il loro impatto sulla società. Contribuisce inoltre a creare nella società fiducia nell’innovazione tecnologica: soluzioni innovative possono mitigare i rischi per la sicurezza in modo più efficace.

L’Unione Europea ha dimostrato la sua attenzione al tema inserendo il tema della sicurezza sia nel settimo Programma Quadro, sia in quelli successivi. Questo programma ha un ruolo chiave sul tema ricerca, poiché promuove progetti di ricerca che creano innovazione coinvolgendo gli utilizzatori finali sin dalla fase di concezione dell’idea. I progetti di ricerca lasciano spazio all’iniziativa della comunità scientifica, devono essere interdisciplinari e in grado di rispondere in modo integrato alle sfide sociali, essere orientati al mercato e prevedere un piano di sfruttamento dei risultati, individuare l’impatto dei risultati attesi dal punto di vista tecnologico, economico, ambientale e sociale.

Il Gruppo 2003 ritiene che le competenze scientifiche presenti nella nazione siano in grado di fornire un contributo importante a livello europeo, ma per far questo è necessario che il nostro Paese ritrovi la fiducia nella scienza, la alimenti con la formazione e adeguati investimenti, la sorregga come una delle sfide fondamentali del nostro secolo.

Nicola Bellomo   
Presidente Gruppo 2003 per la ricerca scientifica 

## Sintesi parte prima

### Ricerca e Innovazione in Italia . di Leopoldo Nascia e Mario Pianta

Lo sviluppo economico dipende in larga parte dalla ricerca scientifica e dalle sue innovazioni tecnologiche, come hanno sottolineato di recente le Accademie delle Scienze dei Paesi dei G7 nel documento "Nuova crescita economica: il ruolo di scienza, tecnologia, innovazione e infrastrutture". È illusorio quindi pensare che il Paese possa competere in campo europeo e internazionale, garantendo tassi positivi di crescita e di benessere diffuso senza il contributo della ricerca - in particolare pubblica - che produce innovazione. Da un confronto con la Germania si nota l’aggravarsi del divario del nostro Paese in termini di attività di ricerca, performance innovative e crescita del valore aggiunto.

L’Italia soffre inoltre di un deficit di formazione superiore, con un tasso di laureati molto inferiore alla media europea \(24% vs una media del 50%\). Questo fa sì che il nostro Paese non riesca spesso a offrire ai suoi giovani sbocchi professionali competitivi, costringendoli a emigrare. Problema, quello dell’emigrazione qualificata, probabilmente più grave dell’immigrazione oggi al centro dell’attenzione politica. Un altro elemento che impedisce all’Italia di reggere la competizione internazionale nel nuovo quadro dell’economia della conoscenza è il divario fra il Nord e il Sud del Paese. Per quanto riguarda la ricerca scientifica, in alcune regioni settentrionali l’Italia si situa a livelli di eccellenza internazionale, mentre nelle regioni meridionali non riesce a decollare. Diventa quindi urgente, anche per motivi economici, ricostruire ed espandere le capacità di Ricerca e Innovazione dell'Italia.

### Ricerca e Innovazione in Europa . di Luca Moretti  

L’appartenenza all’Unione Europea è per l’Italia e per gli altri Paesi una garanzia anche nel campo della ricerca. Prima con l’ottavo Programma Quadro \(Horizon 2020\), e dal 2021 con il nono Programma Quadro \(Horizon Europe\), il sistema europeo della ricerca è un complemento essenziale per la sicurezza dei sistemi di ricerca nazionali. Lo è soprattutto per l’Italia, che ha smesso da almeno dieci anni di investire nell’università e nella ricerca. Un forte programma di sostegno europeo alla ricerca è essenziale per cementare l’unità dell’Europa, favorire la crescita e contribuire alla qualità delle decisioni politiche.   
Rispetto al programma Horizon 2020, la proposta per il nuovo Programma Quadro delineata dalla Commissione Europea è più ambiziosa nei finanziamenti \(quasi 100 miliardi di euro nel settennio\) e più orientata all’innovazione che alla ricerca di base, in particolare nei settori chiave dell’intelligenza artificiale e la robotica, la genomica e la difesa ambientale, l’economia circolare e la sicurezza. Il dibattito attuale su Horizon Europe vede da una parte Paesi come la Germania e la Francia più propensi a sostenere un’innovazione fortemente competitiva e orientata al mercato, e dall’altra Paesi \(in particolare i nuovi stati membri\) che puntano a una visione più incrementale dell’innovazione e a un riequilibrio delle eccellenze. Sul futuro del nuovo bilancio pluriennale e del programma scientifico gravano però le incognite della Brexit e delle altre tendenze euroscettiche, e di come queste si tradurranno nei risultati delle elezioni europee e negli orientamenti della nuova Commissione Europea.

## Sintesi parte seconda

### Asimmetria nella valutazione di benefici e rischi dei farmaci. di Silvio Garattini

I farmaci costituiscono una parte rilevante del mercato della medicina. La gran parte della strategia di ricerca farmacologica orientata all’uso clinico è gestita dall’industria privata. Inevitabilmente ne deriva che il razionale che la muove sia fondato sull’enfasi sui benefici e sul ritorno economico, e che intere aree patologiche vengano trascurate perché economicamente non interessanti. Inoltre, la gestione della comunicazione è pressoché interamente aziendale, quindi modulata di conseguenza. Non va dimenticato, peraltro, che non esiste farmaco che non comporti rischi di effetti collaterali. Una moderna cultura del farmaco dovrebbe incorporare l’indagine sulla sicurezza nelle prime fasi della ricerca con indagini in grado di differenziare benefici e rischi in base ai diversi segmenti della popolazione e alle differenze di genere; allestire un efficace sistema di sorveglianza; promuovere una ricerca indipendente che si affianchi a quella con finalità commerciali; finanziare le reali innovazioni terapeutiche riformando la rimborsabilità dei farmaci da parte del Sistema sanitario nazionale alla luce delle prove di reali benefici terapeutici delle nuove molecole rispetto a quelle già in uso.

### La ricerca scientifica come strumento indispensabile per il governo di un sistema sanitario intelligente. di Luigi Tavazzi

Lo sviluppo della clinica nell’ultimo secolo ha poggiato sulla medicina basata sulle evidenze, fondate sull’implementazione sistematica di metodologie rigorose. Tuttavia, complessità e costi degli aspetti normativi e operativi, conclusioni applicabili individualmente con margini anche elevati di incertezza su benefici, rischi e specificità diagnostica, pongono l’esigenza di andare oltre il modello seguito fin qui. La ricerca sanitaria moderna può sfruttare le nuove risorse della digitalizzazione sistematica dei dati personali dei pazienti, di tecnologie raffinate e dell’intelligenza artificiale per costruire nuovi paradigmi di diagnosi e cura personalizzate, che costituiscano la piattaforma di un “Sistema sanitario intelligente” \(learning health system\). Scopo è la evoluzione digitale profonda dei Sistemi sanitari basata sui Big Data, ma orientata a un approccio medico individualizzato \(precision medicine\). Negli Stati Uniti è in corso da una decina d’anni una rivoluzione pianificata nella ricerca clinica associata all’analisi massiva di dati genomici, epigenomici, proteomici, socioeconomici della popolazione americana i cui dati clinici e biologico-strumentali sono raccolti e gestiti anche a fini di ricerca \(con fondi ad hoc\). Ciò consentirà non solo cure più personalizzate, innovative e sicure, ma anche una nuova classificazione delle malattie non più su base fenotipica ma genomica, e la generazione di nuove diagnosi e terapie più mirate. Se confrontato con quanto accade negli Stati Uniti e in altri Paesi, il cosiddetto progetto di “sanità digitale” avviato in Italia negli ultimi anni è orientato a finalità più che altro amministrative/gestionali e non di ricerca, non è dotato di risorse economiche adeguate \(esclusivamente pubbliche, a saldo zero\) ed è gestito da burocrati e non da medici ricercatori.  


### I cambiamenti ambientali indotti dall’uomo e le sfide della ricerca di Sandro Fuzzi, Maria Cristina Facchini, Vincenzo Balzani, Pier Mannuccio Mannucci, Riccardo Valentini

Il tema della sicurezza è diventato centrale anche in campo ambientale. La ricerca scientifica ha infatti focalizzato la propria attenzione sui drammatici cambiamenti che stanno interessando il clima, l’inquinamento, la riduzione della biodiversità e lo spreco di risorse non rinnovabili.  

Da almeno dieci anni la comunità internazionale dei climatologi, grazie all’intenso lavoro di revisione della letteratura compiuto dall’IPCC, ha stabilito che il cambiamento climatico in atto è inequivocabilmente di origine umana \(con le crescenti emissioni dei gas serra e il consumo di suolo forestale\), e che è necessario fermare entro la fine del secolo tali emissioni in modo da stabilizzare le concentrazioni di gas serra entro le 400-450 parti per milione \(ppm\) e l’aumento di temperatura media del pianeta entro e non oltre i 1,5-2 °C rispetto all’inizio dell’era industriale. Le condizioni attuali del pianeta configurano il passaggio da un’era di relativa stabilità che negli ultimi diecimila anni ha consentito il fiorire delle civiltà umane, noto come Olocene, nella nuova era dell’Antropocene, in cui l’uomo è in grado di modificare il funzionamento del pianeta. Gli effetti del cambiamento climatico sono molteplici, dall’impoverimento degli ecosistemi alla salute umana. In molte regioni del globo i cambiamenti del regime delle precipitazioni e il ritirarsi dei ghiacciai stanno alterando le risorse idriche di acqua dolce costituendo un ulteriore impatto su agricoltura e allevamento che utilizzano circa il 70% delle risorse idriche a livello globale. Le emissioni in atmosfera da combustibili fossili presentano un conto pesante anche sotto il profilo della salute umana: il Global Burden of Diseaeses indica infatti che 4,2 milioni di morti all’anno sono attribuibili all’inquinamento dell’aria, cui si aggiungono circa 3 milioni di morti/anno per l’inquinamento indoor: gli uni e gli altri soprattutto a carico dei Paesi in via di sviluppo. La sfida posta dall’Accordo di Parigi del dicembre 2015 di ridurre drasticamente le emissioni da combustibili fossili è enorme e implica un’azione simultanea da parte della maggioranza dei Paesi per un riorientamento dell’economia e dell’intera società. Sotto il profilo dell’energia, prima fonte di emissioni seguita da agricoltura, industria e trasporti, è necessario procedere rapidamente verso una riconversione verso fonti alternative che azzerino le emissioni di gas climalteranti.

### L’impatto della cybersecurity sull’economia e la democrazia del Paese: il ruolo della ricerca scientifica di Marco Conti, Rocco De Nicola, Paolo Prinetto

La sicurezza delle comunicazioni digitali e di ciò che sarà nei prossimi anni l’internet delle cose e l’intelligenza artificiale è in testa alle classifiche delle preoccupazioni pubbliche. Il lavoro, l’economia, gli scambi, il tempo libero delle persone si svolgono infatti già oggi per buona parte online, senza che vi sia in realtà una consapevolezza e un controllo individuale di tale dimensione. Si pone quindi il problema di come difendere il cosiddetto cyberspazio dalle minacce e dagli attacchi che, attraverso codici malevoli, sono in grado di portare a compimento truffe, ma anche di rubare dati sensibili e strategici per le aziende e di interferire financo con la stabilità finanziaria, l’ordine pubblico e la vita democratica di un Paese. Spesso l’anello debole della catena di controllo, per esempio a livello aziendale, è costituito dal fattore umano. Tuttavia, la ricerca scientifica può garantire un buon livello di cybersecurity attraverso la protezione di tecnologie strategiche con l’uso di azioni e “tecnologie abilitanti”. Una di queste, ad esempio è l’utilizzo di sistemi di cifratura e l’adozione di blockchain per aumentare la sicurezza delle comunicazioni e transazioni, ma anche nuove architetture di rete, software e hardware resistenti agli attacchi. La pubblica amministrazione, così come le aziende e l’industria, si stanno dotando di competenze per difendere la propria sicurezza digitale. Tuttavia, gli investimenti privati, se confrontati con altre realtà, sono ancora esigui. Sul fronte pubblico una recente legge ha disegnato una struttura di analisi e difesa che si articola in diversi centri. La ricerca scientifica gioca un ruolo fondamentale in questo ambito, si pensi ad esempio allo sviluppo di tecnologie quantistiche a sicurezza intrinseca, ma le risorse per ora sono scarse: serve quindi un grande piano di investimenti che consenta all’Italia di allestire nuovi programmi di ricerca e formazione, preparare piani di assunzione di personale qualificato che già oggi non è rinvenibile facilmente in Italia, e trattenere nel nostro Paese cervelli in fuga per mancanza di prospettive economiche e di carriera.

### La ricerca scientifica contribuisce alla sicurezza collettiva: il caso della dinamica delle folle di Nicola Bellomo, Livio Gibelli, Valentina Romano

Anche l’incolumità fisica delle folle durante assembramenti pubblici, in ambienti confinati in caso di emergenze o in occasioni di attacchi terroristici in luoghi pubblici rappresenta un motivo di preoccupazione. È interessante sapere che anche in questi contesti in cui sono in gioco la safety \(sicurezza passiva delle strutture\) e la security \(sicurezza attiva a protezione di eventuali attacchi o disordini\), la ricerca scientifica può dare un contributo determinante nel salvare molte vite. È il caso di studi europei, condotti anche da ricercatori italiani, che hanno visto l’applicazione di modelli matematici per studiare il comportamento della folla in caso di emergenza. Tipicamente, in questi casi di panico indotto, la folla prende decisioni istintive cercando la via di fuga più prossima, accelerando il passo, possibilmente evitando nella fuga ostacoli fisici e scegliendo itinerari con meno persone. Il panico da emergenza fa scattare però anche l’istinto di seguire la massa, e con ciò creando proprio quegli addensamenti di persone che rallentano la fuga e spesso

!19

provocano incidenti in una escalation di stress. La modellizzazione matematica delle traiettorie, oltre ad aver meglio chiarito queste fasi, offre strumenti concettuali per possibili soluzioni da applicare nelle procedure di sicurezza, come la disposizione ottimale su base geometrica delle vie d’uscita, la presenza di personale facilmente riconoscibile da seguire ecc. Il tema della sicurezza fisica e della dinamica delle folle è ben presente alle autorità, anche per quanto riguarda le potenzialità della ricerca scientifica. Tanto che la Commissione Europea dedica nell’attuale Programma Quadro un capitolo di finanziamenti dedicato. La situazione italiana in questo settore è caratterizzata dalla presenza di elevate competenze, costrette tuttavia spesso a spostarsi in centri di ricerche o aziende all’estero per avere possibilità di carriera. È quindi urgente che l’Italia riconosca l’importanza di sostenere il mondo della ricerca anche in questo ambito, perché soluzioni innovative nel campo della safety e della security sono prerequisito di un maggior senso di benessere da parte della popolazione e di notevoli risparmi economici. Per far questo è fondamentale che il sistema italiano della ricerca e dell’università si doti di maggiori risorse e di quegli essenziali supporti amministrativi e organizzativi ai ricercatori che vogliono competere su progetti europei e internazionali.

### Nutrizione sostenibile per la salute dell’uomo e del pianeta di Mauro Serafini, Daniele Del Rio, Maurizio Battino

In senso moderno, il concetto di sicurezza alimentare va inteso non solo come quantità di acqua e alimenti, in adeguate condizioni igieniche, sufficienti a soddisfare il bisogno energetico, ma anche come alimentazione sostenibile, in grado di fornire alimenti funzionali e a basso impatto ecologico per il benessere dell’uomo e del pianeta. La sostenibilità nutrizionale si basa su alcuni cardini quali la preservazione della biodiversità, la sicurezza alimentare, la riduzione degli sprechi, il

!20

basso impatto ecologico del cibo e la funzionalità degli alimenti, rafforzando il concetto che la salute dell’uomo non può essere svincolata dalla salute del pianeta. Fino ad oggi la scienza della nutrizione ha prodotto raccomandazioni per una dieta sana ed equilibrata valida per un teorico “consumatore medio”. Tuttavia, è ormai evidente come la risposta del nostro organismo al consumo di alimenti sia suscettibile alla variabilità fra individui. Negli ultimi anni il mondo della ricerca scientifica si sta muovendo sempre più verso una nutrizione personalizzata, tesa ad apportare il massimo beneficio sulla base delle caratteristiche individuali, fornendo raccomandazioni individualizzate per genotipi, metabolismi, difese immunitarie e microbiota differenti, che determinano risposte diverse agli stessi alimenti. Lo studio delle diete e stili di vita nelle cosiddette Blue Zones in cui si sono osservate popolazioni particolarmente longeve, fa emergere tipi di dieta ideale \(come quella mediterranea o asiatica\) entrambe a base vegetale e ricche di sostanze bioattive in grado di esercitare un effetto funzionale sull’organismo, ma anche nuovi super food, soggetti a un marketing aggressivo da parte delle aziende, spesso non supportati da solide evidenze scientifiche nell’uomo. È fondamentale sottolineare che gli alimenti funzionali non sono né farmaci né integratori e che il loro consumo, anche se in grado di dare un contributo concreto alla salute, non deve prescindere da uno stile di vita sano accompagnato da attività fisica costante.  

Lo stato di crisi ambientale del pianeta richiede infine un’analisi del cibo anche sotto il profilo del suo impatto ecologico. La ricerca in questo campo è ancora agli albori, ma conferma che una dieta ricca di alimenti di origine animale ha effetti negativi sull’emissione di gas serra, sull’impronta idrica ed ecologica. In quest’ottica si inserisce lo studio degli insetti ad uso alimentare, ricchi di proteine e nutrienti a basso impatto ambientale. Infine va sottolineato il drammatico problema dello spreco alimentare, pari a quasi un terzo del cibo prodotto. Considerando i cibi principali imputati dell’epidemia di obesità in corso \(zuccheri, grassi animali, alcolici, ecc.\) si può anche calcolare uno spreco alimentare metabolico dovuto agli scorretti stili alimentari e associato all’obesità, pari a 141 miliardi di tonnellate di cibo sprecato. La sfida dei prossimi anni per la comunità scientifica sarà concentrata sulla capacità di aumentare le conoscenze dei rapporti tra dieta, salute e ambiente. Gli sforzi futuri dovrebbero essere incentrati su una comunicazione basata su solide prove sperimentali derivanti da studi sull’uomo, che si prefigga l’obiettivo di educare la popolazione a un consumo alimentare funzionale, salutare e a basso impatto ambientale.

