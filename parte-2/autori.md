# Autori

## Vincenzo Balzani

Accademico dei Lincei, è professore emerito di Chimica all'Università di Bologna. Ha contribuito allo sviluppo di importanti settori della Chimica, fra i quali quello delle Macchine Molecolari. Per la sua attività scientifica ha ricevuto vari riconoscimenti: fra i più recenti l’Archiginnasio d’oro della Città di Bologna e il Nature Award for Mentoring in Science. Alla ricerca scientifica affianca un'intensa attività di divulgazione sul rapporto fra scienza e società e fra scienza e pace, con particolare riferimento ai temi dell'energia e delle risorse. È autore di libri scientifici e divulgativi. Fa parte del Gruppo 2003 per la ricerca scientifica.

## Maurizio Battino

Associato di Biochimica nella Facoltà di Medicina dell'Università Politecnica delle Marche, Direttore dell'Area di Salute e Nutrizione dell'Universidad Europea dell'Atlantico, Santander, Spagna nonché Distinguished Researcher dell'Universidad de Vigo, Spagna dove coordina un gruppo di ricerca di eccellenza sulle Scienze Alimentari e Nutrizionali. Highly Cited Researcher negli ultimi 4 anni consecutivi e autore di circa 300 pubblicazioni su WoS di cui attualmente 21 sono Highly Cited Papers, si occupa dei fenomeni legati allo stress ossidativo in molteplici patologie croniche degenerative e di come i composti bioattivi naturali possono intervenire nel modulare molteplici vie metaboliche coinvolte nella carcinogenesi, nell'obesità o nelle malattie parodontali. Fa parte del Gruppo 2003 per la ricerca scientifica.

## Nicola Bellomo

Professore emerito del Politecnico di Torino. I suoi principali interessi di ricerca vertono sui metodi matematici per lo studio dei sistemi viventi, in particolare modelli di competizione immunitaria e dinamica delle folle, degli sciami e dei sistemi sociali in generale. È autore di vari libri scientifici rivolti ai temi della sua attività di ricerca sui temi prima indicati e su equazioni della fisica matematica. Ha coordinato per 8 anni una rete europea di ricerca e formazione sulle interazioni fra matematica e oncologia. Successivamente ha esteso il suo interesse dalla dinamica delle cellule a quella delle folle con responsabilità in ambito di progetti europei rivolti a problemi di sicurezza. È presidente del Gruppo 2003 per la ricerca scientifica.

## Marco Conti

È dirigente di ricerca e consigliere scientifico, per le tecnologie dell'informazione e della comunicazione, del Consiglio Nazionale delle Ricerche \(CNR\). Ha pubblicato più di 400 articoli scientifici sulle reti di calcolatori, Internet di nuova generazione, reti sociali e sistemi pervasivi. È il rappresentante del CNR nel Centro di competenza in cybersecurity toscano \(C3T\), nel Comitato nazionale per la ricerca in cybersecurity, e nel Centro di competenza per la Sicurezza e ottimizzazione delle infrastrutture strategiche - START4.0 nell’ambito del Piano nazionale industria 4.0. È il general co-chair della terza conferenza italiana sulla cybersecurity \(ITASEC 2019\). Fa parte del Gruppo 2003 per la ricerca scientifica.

## Rocco De Nicola

Professore di Informatica presso la Scuola IMT Alti Studi di Lucca, direttore del Centro di Competenza in Cybersecurity Toscano \(C3T\), membro del Comitato Nazionale per la Ricerca in Cybersecurity, nonché responsabile formazione del Laboratorio di Cybersecurity del CINI, il Consorzio Interuniversitario di Informatica che raggruppa 46 Università italiane. È uno dei tre curatori del volume‚ Il Futuro della Cybersecurity in Italia: Ambiti Progettuali Strategici ed è autore di quasi trecento articoli scientifici su tematiche connesse ai sistemi distribuiti e alla loro sicurezza e alla specifica e verifica di loro proprietà. È fellow dell'EATCS, l'associazione europea degli informatici teorici, Editor in Chief di una rivista internazionale e associate editor di varie altre. Fa parte del Gruppo 2003 per la ricerca scientifica.

## Daniele Del Rio

Presidente della Scuola di Studi Superiori in Alimenti e Nutrizione dell’Università di Parma e Direttore Scientifico del NNEdPro Global Center for Nutrition and Health di Cambridge, UK, Daniele Del Rio sta crescendo un folto gruppo di giovani e promettenti ricercatori che si occupano di studiare i meccanismi molecolari che legano dieta e salute, con particolare attenzione alle differenze interindividuali nel metabolismo dei composti fitochimici di origine alimentare. Per queste ricerche, il suo gruppo è parte del progetto Europeo Preventomics. Del Rio è Editor in Chief dell'International Journal of Food Sciences and Nutrition. Fa parte del Gruppo 2003 per la ricerca scientifica.

## Maria Cristina Facchini

Direttrice dell’Istituto di Scienze dell’Atmosfera del Clima del Consiglio Nazionale delle Ricerche. I suoi principali campi di ricerca riguardano la chimica dell’atmosfera, le interazione aria-mare e le relazioni fra qualità dell’aria e clima. È stata membro dell’Intergovernmental Panel for Climate Change \(IPCC\), l’organismo delle Nazioni Unite per la valutazione dello stato del clima globale e fa parte della lista Highly Cited Researchers che comprende l’1% degli scienziati più citati al mondo nel campo delle Geoscienze. Fa parte del Gruppo 2003 per la ricerca scientifica.

## Sandro Fuzzi

Associato di Ricerca dell’Istituto di Scienze dell’Atmosfera del Clima del Consiglio Nazionale delle Ricerche. Pioniere negli studi sulla chimica dell’atmosfera, la sua principale attività di ricerca riguarda i processi chimici e fisici nel sistema Terra e gli effetti dei cambiamenti della composizione dell’atmosfera sul clima, gli ecosistemi, la qualità dell’aria e la salute umana. È membro dell’Intergovernmental Panel for Climate Change \(IPCC\), l’organismo delle Nazioni Unite per la valutazione dello stato del clima globale e fa parte della lista Highly Cited Researchers che comprende l’1% degli scienziati più citati al mondo nel campo delle Geoscienze. Si occupa inoltre del trasferimento tecnologico verso le imprese ed è Presidente del Cluster “Energia e Sviluppo Sostenibile” della Rete Alta Tecnologia della Regione Emilia-Romagna. Fa parte del Gruppo 2003 per la ricerca scientifica.

## Silvio Garattini

Dottore in Medicina. Libero docente in Chemioterapia e Farmacologia. Assistente e aiuto presso l'Istituto di farmacologia dell’Università di Milano fino all'anno 1962. Fondatore nel 1963 e presidente dell'Istituto di ricerche farmacologiche Mario Negri. Autore di molte centinaia di lavori scientifici pubblicati in riviste nazionali ed internazionali e di numerosi volumi nel campo della farmacologia. Fondatore dell'European Organization for Research on Treatment of Cancer. Fa parte del Gruppo 2003 per la ricerca scientifica.

Livio Gibelli Lettore all’Università di Edimburgo. È autore di numerose pubblicazioni in riviste internazionali e di un libro pubblicato da Birkhauser-Springer USA. I suoi principali interessi di ricerca vertono sulla modellistica multiscala di fluidi bifase, sui metodi computazionali per le equazioni cinetiche e sulla dinamica delle folle in condizioni critiche \(ad esempio problemi di evacuazione\). La carriera accademica precedente si è svolta nelle seguenti sedi: Politecnico di Milano, Università della British Columbia \(Canada\), Politecnico di Torino, Università di Warwick.

## Pier Mannucci Mannucci

È professore emerito di Medicina Interna dell'Università Statale di Milano, dove ha diretto la clinica medica presso la Fondazione IRCCS Ospedale Maggiore di Milano, di cui è stato direttore scientifico dal 2010 al 2015. Insignito di premi internazionali scientifici, è dal 2008 Editor in Chief di European Journal of Internal Medicine. Autore di 1.263 pubblicazioni originali, i principali temi scientifici trattati sono nel campo dell'emofilia, della fisiopatologia e genetica della cardiopatia ischemica, del tromboembolismo venoso. Più recentemente si è occupato di inquinamento dell'aria \(ha scritto il libro Cambiamo Aria!, Baldini & Castoldi, 2017\) e dei problemi legati all'uso inappropriato dei farmaci nell’anziano. Fa parte del Gruppo 2003 per la ricerca scientifica.

## Luca Moretti

È un tecnologo del Consiglio Nazionale delle Ricerche \(CNR\) dal 1991. Nel 2005 è stato distaccato presso l'ufficio di collegamento del CNR-UE a Bruxelles, dove, nel 2010, è stato nominato Capo dell'Ufficio. Dal 1995 al 2005 ha gestito centinaia di progetti, dal Quarto Programma Quadro per la ricerca e lo sviluppo a Horizon 2020. Dal 2010 al 2016 è stato nominato consigliere per la ricerca e l'innovazione presso la Rappresentanza permanente d'Italia presso l'UE a Bruxelles. Durante il semestre della Presidenza italiana dell'UE, è stato presidente del Research working party presso il Consiglio dell’Unione Europea.

## Leopoldo Nascia

Ricercatore presso l’ISTAT e autore da anni del RIO country report per conto del Joint Research Center della Commissione Europea. Le sue principali attività di ricerca riguardano l'innovazione e la R&S nelle imprese, l'economia dei trasporti, l'analisi della spesa pubblica e il lavoro. Ha partecipato a diversi progetti di ricerca internazionali, diretto rilevazioni statistiche nazionali e internazionali e pubblicato numerosi saggi tra cui, con Andrea Baranes, Con i nostri soldi, 2014, Ponte alle Grazie, Firenze.

## Mario Pianta

È professore di politica economica alla Scuola normale superiore, Dipartimento di scienze politico-sociali di Firenze, in convenzione con l'Università di Urbino. È stato membro del Centro linceo interdisciplinare “Beniamino Segre" dell'Accademia Nazionale dei Lincei e ha partecipato alla preparazione delle Dichiarazioni delle Accademie delle Scienze dei Paesi del G7 del 2017 e 2018. I suoi campi di ricerca sono la crescita economica, la ricerca e l’innovazione tecnologica, l’occupazione e le disuguaglianze, le politiche economiche e industriali. Dal 2013 è coautore del rapporto annuale RIO sull'Italia dell'Osservatorio Ricerca e Innovazione della Commissione Europea-JRC. Ha svolto ricerca all'European University Institute, LSE, Université Paris 1 Panthéon Sorbonne, Columbia University.

## Paolo Prinetto

Professore ordinario di Sistemi di Elaborazione delle Informazioni presso il Politecnico di Torino, Adjoint Professor della University of Illinois at Chicago, IL \(USA\) e direttore del Laboratorio Nazionale di Cybersecurity del CINI, il Consorzio Interuniversitario di Informatica che raggruppa 46 Università italiane, del quale è stato presidente dal 2013 al 2018. È il Coordinatore del Comitato Nazionale per la Ricerca in Cybersecurity e nel 2018 ha curato, con i colleghi Roberto Baldoni e Rocco De Nicola, il Libro Bianco: Il Futuro della Cybersecurity in Italia: Ambiti Progettuali Strategici. Le sue attività di ricerca sono principalmente rivolte a Hardware Security, Digital Systems Design, Test, & Dependability.

## Valentina Romano

È responsabile dell’Ufficio progetti collaborativi dell’area ricerca al Politecnico di Torino. In tale ufficio cura il supporto alla progettazione di progetti europei, nazionali e regionali. È membro del Comitato sullo sviluppo e il riconoscimento professionale dei research manager & administrator nell’associazione europea EARMA \(European Association of Research Managers and Administrators\). Ha curato l’inserimento del Politecnico nel partenariato e ha seguito le attività del progetto eVACUATE, finanziato nell’ambito del Settimo Programma Quadro, rivolto alla progettazione di una piattaforma per la gestione dell’evacuazione da ambienti complessi.

## Mauro Serafini

Mauro Serafini è Professore di Prima Fascia di Alimentazione e Nutrizione Umana, responsabile del laboratorio “Alimenti funzionali e prevenzione stress metabolico” presso la Facoltà di Bioscienze dell’Università di Teramo. Le sue ricerche sono tese a svelare i meccanismi di difesa dell’organismo nei confronti degli stress esogeni nutrizionali, a identificare ingredienti e alimenti funzionali al fine di pianificare strategie nutrizionali sostenibili a basso impatto ecologico per la salute dell’uomo e del pianeta. Docente a invito alla Facoltà di Tecnologie Alimentari e Biotecnologie dell’Università di Zagabria. Chief Editor di Frontiers in Nutritional Epidemiology. Editore associato di Frontier in Ecological Sustainability e Nutritional Immunology. Membro del Direttivo della Società Italiana di Scienza dell’Alimentazione. Incluso, per il settore agricoltura, nella lista degli Highly cited researchers. Fa parte del Gruppo 2003 per la ricerca scientifica.

## Luigi Tavazzi

Medico cardiologo, ha diretto il Dipartimento di cardiologia del Policlinico San Matteo Fondazione IRCCS di Pavia e alcuni centri della fondazione Salvatore Maugeri IRCCS. Ora è scientific advisor del GVM Care and Research. Golden medallist della European Society of Cardiology, membro onorario della Societé Francaise de Cardiologie e foreign invited member del Royal College of Medicine, UK. Si occupa di ricerca clinica in ambito cardiovascolare, in particolare in tema di cardiopatia ischemica e scompenso cardiaco. Fa parte del Gruppo 2003 per la ricerca scientifica.

## Riccardo Valentini

Ha svolto attività di ricerca presso il Department of plant biology, the Carnegie Institution of Washington e ha lavorato presso the Joint Research Center della Commissione Europea. Dal 2000 è professore ordinario presso l’Università degli studi della Tuscia diventando, nel 2002, direttore del Dipartimento di Scienze dell’Ambiente Forestale e delle sue risorse. La sua attività di ricerca riguarda l’ecologia, i sistemi agro-forestali e i temi connessi con l’attuazione delle convenzioni internazionali per la protezione dell’ambiente globale. Ha ricevuto nel 2006 lo Zayed International Prize for the Environment come membro del Millennium Ecosystem Assessment Board, nel 2015 il premio “Ernst Heckel” della Federation of European Ecological Societies, nel 2018 la medaglia della Accademia Italiana delle Scienze “detta dei XL” per la Fisica e le Scienze Naturali. Insieme ad altri scienziati del Comitato Intergovernativo sui Cambiamenti Climatici \(IPCC\), nel 2007 è stato insignito del premio Nobel per la pace per le ricerche condotte sul cambiamento climatico. Fa parte del Gruppo 2003 per la ricerca scientifica.

